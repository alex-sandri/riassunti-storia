# L'Italia tra le due guerre: il fascismo

## La crisi del dopoguerra

Dopo la [prima guerra mondiale][prima-guerra-mondiale] l'Italia avrebbe dovuto ottenere la Dalmazia e cedere Fiume agli Austriaci ma, a causa di contrasti con il presidente americano `Wilson` che voleva favorire in tutti i modi la creazione del nuovo Stato iugoslavo, la delegazione italiana a *Versailles* fu costretta ad accettare le sue condizioni per non perdere quel poco che ancora le spettava.\
Questa venne definita una `vittoria mutilata`.

Il governo, accusato di non saper tutelare gli interessi nazionali, si trovò ad affrontare [`Gabriele d'Annunzio`][gabriele-d-annunzio] il quale fu l'artefice dell'occupazione della città di `Fiume` nel `settembre 1919`.
Poco venne fatto per sedare la ribellione, e anche a causa di questo nel `1920` tornà al governo [`Giolitti`][eta-giolittiana] che, con il `Trattato di Rapallo`, stabilì che la Dalmazia sarebbe tornata alla Iugoslavia, l'Italia avrebbe in cambio ottenuto l'Istria e Fiume divenne uno Stato libero e indipendente.

Le conseguenze sociali ed economiche della guerra furono pesanti:
- Circa 1 milione tra caduti e invalidi
- Il `debito pubblico` passò da circa 14 miliardi (1910) a circa 95 miliardi (1920) nel giro di dieci anni
- `Svalutazione della lira` e `inflazione galoppante`

Questa situazione fu particolarmente difficile per coloro che fino ad allora avevano costituito la struttura portante dello Stato italiano: la `piccola e media borghesia` e i `piccoli proprietari terrieri`.\
Solo chi riuscì a difendere i propri salari, come gli operai, con le lotte sindacali non si vide diminuire il potere d'acquisto.\
Si creò quindi un `risentimento` soprattutto tra chi aveva avuto ruoli di comando in guerra e si aspettava di ricevere qualcosa in cambio.

Più volte durante la guerra, per incitare le masse rurali a resistere, era stata promessa la `terra ai contadini`.\
Però questo non fu possibile in quanto la maggior parte dei proprietari non possedeva terreno sufficiente per coltivare il necessario per sopravvivere.\
C'era quindi una gran `fame di terra da coltivare`, molti campi erano oramai improduttivi perché trascurati per troppo tempo: si lottava per una redistribuzione delle terre.

Se durante la guerra il numero di occupati nelle grandi industrie crebbe moltissimo, alla fine la necessità di `riconversione` determinò una sempre crescente `disoccupazione`.\
Solo i pochi possessori delle grandi industrie, che videro nella guerra un'occasione, ottennero qualcosa.\
In questo contesto si fecero sempre più `aspre` le `lotte sociali`, ora le masse operaie consapevoli del proprio potere si organizzarono in sindacati quali `CGL` (Confederazione Generale dei Lavoratori) e `CIL` (Confederazione Italiana dei Lavoratori).

Gli `scioperi` si moltiplicarono con una crescita esponenziale di adesioni.\
Significativa fu l'azione di occupazione dei terreni coltivati e non. In questo movimento si affacciò anche il cosiddetto `bolscevismo bianco` rappresentato da cattolici con idee non molto diverse da quelle socialiste. Vennero ad esempio instaurati all'interno delle aziende agricole i `consigli di cascina` che permettevano così ai contadini la gestione diretta delle loro terre.\
I risultati di queste lotte furono:
- `Aumenti salariali` per i braccianti
- `Parziale redistribuzione` delle terre incolte occupate
- `Giornata lavorativa` di `otto ore`
- Gli aumenti salariali degli operai seguivano l'andamento dei prezzi, ma non per gli impiegati.

Nel `1919` venne fondato il *`Partito Popolare Italiano`* da `don Luigi Sturzo`, che riuscì in poco tempo ad imporsi come partito di massa.\
Il successo di questo partito fu aiutato dal cosiddetto *aconfessionalismo*, ovvero non serviva essere cristiani per poter aderire, bastava condividere il progetto politico.\
Infine anche la paura da parte della Chiesa della diffusione del Partito socialista fu una ragione per cui questo partito venne appoggiato dalla stessa.

Sempre nel 1919 ci fu la nascita del movimento dei *`Fasci di combattimento`*, fondato da `Benito Mussolini`.\
Inizialmente era un piccolo gruppo di sinistra dalle idee molto confuse che si batteva per `radicali riforme sociali`.\
Il loro manifesto fu chiamato `programma di San Sepolcro`, dal nome della piazza milanese in cui venne fondato il movimento.\
In campo sociale i fascisti proposero il salario minimo e la giornata lavorativa di otto ore fra le altre cose, in breve tempo però Mussolini rinunciò a questo programma e il movimento si cominciò a caratterizzare per l'`aggressività verbale dei suoi membri` e la `violenza` nei confronti di socialisti e liberali.

## Il biennio rosso in Italia

Nel `novembre 1919` venne utilizzato per la prima volta nelle elezioni il `sistema proporzionale`, voluto per una maggior democratizzazione della politica.\
Questo nuovo sistema avvantaggiò i due partiti di massa: il Partito Socialista e il Partito Popolare.\
La frammentazione politica che ne derivò non permise la formazione di maggioranze omogenee, l'unica alleanza che fu possibile era tra i liberali e i popolari che guidò il Paese fino all'avvento del fascismo.

Dopo l'occupazione delle terre, nel `1920` era ora il turno delle fabbriche: i sindacati proclamarono uno sciopero bianco, ovvero gli operai entravano in fabbrica ma non lavoravano, e gli industriali furono costretti alla `chiusura degli stabilimenti`.\
In `agosto` scattò l'occupazione delle fabbriche guidata dai sindacati comunisti: i lavoratori presero il controllo delle fabbriche e, in alcuni casi, tentarono anche di proseguire la produzione. Tuttavia questo movimento non fu in grado di estendersi ed era privo di idee chiare sul da farsi.\
Tra i gruppi rivoluzionari si distinse quello fondato da `Antonio Gramsci`, il quale aveva più volte indicato agli operai lo strumento rivoluzionari dei `consigli di fabbrica`, concetto che si ispirava ai *soviet* russi.

Nel `giugno 1920` fu richiamato al governo [`Giovanni Giolitti`][eta-giolittiana] che per interrompere le occupazioni degli stabilimenti fece da `mediatore` tra CGL e industriali.\
Gli operai ottennero `aumenti salariali` e sgomberarono le fabbriche in `settembre`.\
Questo fenomeno, ora risolto, aveva causato la diffusione della paura tra industriali e borghesia di una possibile rivoluzione socialista.\
Cominciò, perciò, a diffondersi la richiesta di una soluzione rivoluzionaria, antisocialista e autoritaria.

Nonostante il successo elettorale del socialismo, questo era molto diviso al suo interno.\
Per i `massimalisti` la [rivoluzione russa del 1917][rivoluzione-russa-ottobre-1917] era il modello da seguire anche se la strategia per arrivarci non era ancora chiara.\
I `riformisti` rifiutarono il metodo rivoluzionario ma non riuscirono a prevalere per proseguire con riforme sociali.\
Al `Congresso di Livorno` del `gennaio 1921` le divergenze tra i due schieramenti si fecero sentire e causarono lo stacco dal Partito socialista della corrente guidata da Gramsci, che fondò il `Partito Comunista d'Italia`. Questo nuovo partito era ispirato al modello sovietico ed era formato da "rivoluzionari professionisti".\
Tuttavia la speranza rivoluzionaria stava tramontando in tutta Europa.

## La marcia su Roma

Se gli operai erano rimasti delusi dei risultati delle lotte sociali nel biennio 1919-20, i contadini avevano conquistato miglioramenti salariali considerevoli e avevano creato anche una forte struttura organizzativa che controllava il mercato del lavoro.\
Le associazioni di contadini contrattavano infatti direttamente con i vari proprietari il numero di giornate lavorative necessarie per poi distribuire il lavoro tra i propri iscritti.\
Questo sistema però presentava delle divisioni interne tra i salariati che volevano la socializzazione della terra e i mezzadri che invece miravano a diventare proprietari terrieri.

Il `21 novembre 1920` a `Bologna`, il giorno dell'insediamento del Consiglio comunale a `Palazzo d'Accursio`, quando il sindaco si affacciò sulla piazza partirono degli spari dalla folla e, gli incaricati alla sicurezza, presi di sorpresa risposero sparando alla folla provocando uan decina di morti innocenti.\
Questo era l'inizio del `fascismo agrario`, fino ad ora il movimento fondato da Mussolini non aveva mai avuto un ruolo decisivo in politica.\
Venne accantonato il programma di San Sepolcro e vennero costituite formazioni paramilitari, le `squadre d'azione`, per intimidire il movimento socialista. Lo squadrismo raccolse partecipanti soprattutto tra:
- `Ex combattenti` che faticavano a reinserirsi
- `Giovani`
- `Piccola borghesia`

Queste squadre dopo l'eccidio di Bologna aumentarono le spedizioni punitive verso le campagne dove devastavano le sedi delle leghe, le camere del lavoro, le case del popolo e i municipi. La violenza verso i socialisti mirava anche a svergognarli, ad esempio costringendoli a bere l'olio di ricino.\
Il successo dello squadrismo fu garantito dall'indifferenza delle forze dell'ordine e dal supporto o neutralità della classe dirigente.

La tolleranza verso il fascismo era dovuta soprattutto alla speranza che avevano in molti di liberarsi del movimento socialista, ma anche dei popolari.\
Nel `1921` Giolitti indisse nuove elezioni accettando la composizione di `liste comuni` (i *blocchi nazionali*), le forze contrapposte a socialisti, comunisti e popolari, ovvero erano formate da liberali, gruppi di centro e fascisti.\
Nel `novembre 1921` venne deciso da Mussolini di trasformare il movimento nel `Partito Nazionale Fascista` (`PNF`).

Mussolini in meno di un anno riorganizzò il Partito fascista:
- Abbandonò le posizioni repubblicane e si dichiarò favorevole alla monarchia
- Accantonò la critica del capitalismo e sostenne l'opportunità di una politica economica liberista
- Abbandonò l'anticlericalismo e attaccò il Partito popolare di don Sturzo

Capendo che era giunto il suo momento decise di riunire il `24 ottobre 1922` a Napoli migliaia di camicie nere in vista della `marcia su Roma` per assumere il potere con la forza.\
Il re rifiutò di fare intervenire l'esercito e anzi il `30 ottobre` diede a Mussolini l'incarico di formare il nuovo governo.

## La dittatura fascista

Tra il `1922` e il `1924` Mussolini guidò un governo di coalizione.\
Non avendo una presenza numerosa in Parlamento poteva comunque contare sul supporto degli apparati dello Stato.\
I liberali ritenevano che una "cura fascista" potesse contrastare l'avanzata socialista.\
Il `16 novembre 1922` Mussolini tenne un discorso in Parlamento che precedette una serie di decisioni:
- Abbandonò la politica economica di Giolitti
- Sciolse le amministrazioni comunali socialiste e popolari
- Penalizzò le cooperative comuniste
- Pose limiti alla libertà sindacale
- Adottò una serie di misure per rivalutare la lira

Per risolvere i problemi legati alle violenze delle squadre fasciste creò la `Milizia Volontaria per la Sicurezza Nazionale`, legalizzando di fatto lo squadrismo.

Sempre in questi anni Mussolini alternò un atteggiamento moderato, da garante dell'ordine e della pace, ad uno rivoluzionario.\
Riuscì così a guadagnarsi sul piano internazionale il rispetto da parte di Paesi come Francia e Inghilterra anche perché stava aiutando a sconfiggere il pericolo comunista.

Tra i vari provvedimenti assunti in questo periodo ci sono:
- La [`riforma della scuola`][riforma-scuola-gentile]
- La `legge Acerbo` che riformava il sistema elettorale in senso `maggioritario`, ovvero assegnando alla lista di maggioranza due terzi dei seggi

La lista elettorale del 1924 era praticamente controllata dai fascisti, riuscirono infatti a vincere con il 65% dei voti e ottennero più di tre quarti dei seggi.

Il `30 maggio` dello stesso anno il deputato `Giacomo Matteotti` pronunciò un discorso alla Camera in cui denunciava i brogli e le violenze compiute dai fascisti.\
Il `10 giugno` venne rapito e ucciso. Seguì un crollo della popolarità di Mussolini e del suo partito ma, a causa del ridimensionamento dopo le ultime elezioni e di divisioni interne alle opposizioni, ne uscì indenne.\
Si formò così la `secessione dell'Aventino`, sperando in un intervento del re che avesse ritirato la fiducia a Mussolini ma questo non avvenne.

Dopo pochi mesi l'ondata antifascista cominciò a placarsi e Mussolini approfittò della situazione e il `3 gennaio 1925` con un discorso alla Camera si assunse la responsabilità di ciò che era avvenuto, gettando le basi per l'instaurazione della dittatura.\

L'assassinio di Matteotti segnò, dunque, l'affermazione della `dittatura fascista`.

## L'Italia fascista

Dopo l'affermazione della dittatura avvenuta all'inizio del `1925` vennero nello stesso anno approvate nuove leggi, le cosiddette `leggi fascistissime`, che trasformarono definitivamente il fascismo in una dittatura. Queste leggi stabilivano che:
- Era ammesso solo il `Partito Nazionale Fascista`
- Erano proibiti gli scioperi
- I cittadini erano soggetti a controlli di polizia da parte dell'`OVRA`<sup id="fn-ref-1">[1](#fn-1)</sup> (Opera di Vigilanza per la Repressione Antifascista) ed eventuali oppositori venivano giudicati dal `Tribunale speciale per la difesa dello Stato`
- La stampa veniva controllata, ed eventualmente censurata
- Veniva istituito il `MinCulPop` (Ministero della Cultura Popolare), che aveva il compito di organizzare la propaganda fascista
- Gli insegnanti dovevano essere iscritti al PNF
- Veniva adottato un unico libro per la scuola fascista

Il Partito venne riorganizzato affidando il potere a livello locale ai prefetti, sottoposti al `Gran Consiglio del Fascismo` con a capo Mussolini. La conclusione della trasformazione in `Stato totalitario` avvenne con una legge del `1928`, che stabiliva una lista unica di nomina del Gran Consiglio che doveva solamente essere approvata o rifiutata, non era perciò più possibile scegliere i propri rappresentanti: le elezioni erano si erano trasformate in `plebisciti`.

Il Partito si impegnò profondamente per organizzare il consenso della popolazione, innanzitutto rendendo obbligatorio il possedere la `tessera del partito` per ottenere vari privilegi e promozioni.\
Furono inoltre create organizzazioni per coinvolgere l'intera popolazione Italiana:
- `Opera Nazionale Dopolavoro`: si occupava del tempo libero dei lavoratori
- `Comitato Olimpico Nazionale Italiano`: controllava le attività sportive
- `Fasci Giovanili`
- `Gruppi Universitari Fascisti`
- `Opera Nazionale Balilla`: i ragazzi appartenenti a questa organizzazione erano divisi per età in: *`balilla`* (8 - 14 anni) e *`avanguardisti`* (14 - 18 anni)

Il regime esercitò un controllo dell'informazione in ogni mezzo:
- La stampa fu sottoposta a censura
- Venne fondato l'`EIAR` (*Ente Italiano per le Audizioni Radiofoniche*) per diffondere la propaganda via `radio`, che dal `1944` cambierà nome in `RAI`
- Venne fondato l'`Istituto LUCE` (*L'Unione Cinematografica Educativa*), casa di produzione cinematografica, i cui cinegiornali era obbligatorio proiettare in ogni sala
- Venne istituito il `MinCulPop` che aveva come scopo il controllare la cultura in Italia

Data la difficoltà che Mussolini avrebbe incontrato nel governare contro la Chiesa, egli optò per un rapporto pacifico, tramite la firma dei cosiddetti `Patti lateranensi` che stabilivano:
- La Chiesa riconosceva lo Stato italiano, e avrebbe ottenuto la sovranità sullo Stato della Città del Vaticano
- L'Italia s'impegnava a versare al Vaticano un indennizzo per la perdita dello Stato pontificio
- La religione cattolica diventava religione di Stato e veniva insegnata nelle scuole, venne riconosciuto il matrimonio religioso. Infine la Chiesa ottenne alcune libertà amministrative dei propri beni e della nomina dei vescovi, che però dovevano giurare fedeltà allo Stato

Questi patti vennero giudicati in modo positivo da parte di `Pio XI`, anche se poi se ne sarebbe dovuto pentire. Invece `Don Luigi Sturzo` commentò invece che a Mussolini tornava comodo il supporto della Chiesa, ma di una Chiesa che serva e che aiuti.\
Nel `1931`, infatti, il regime provò a togliere all'*Azione Cattolica* il compito di educare i giovani, ma questo tentativo fallì.

Se nella prima fase del regime fascista la politica adottata era di tipo liberista, dal `1926` Mussolini decise di cambiare modalità: venne cambiato il ministro delle Finanze e venne fissato l'obiettivo di `stabilizzare la lira` attraverso il `protezionismo` e l'intervento dello Stato nell'economia. Questo obiettivo anche conosciuto come *`Quota 90`*<sup id="fn-ref-2">[2](#fn-2)</sup> venne raggiunto in poco più di un anno tramite la riduzione dei salari e delle importazioni.

Uno dei primi provvedimenti in ambito economico fu la cosiddetta *`battaglia del grano`* che mirava all'autosufficienza nel settore dei cereali tramite l'aumento del dazio su questi ultimi accompagnato da una grande campagna propagandistica<sup id="fn-ref-3">[3](#fn-3)</sup>.\
Nel `1928` iniziò il progetto di `bonifica` delle zone paludose italiane. Questo fu il primo passo della politica dell'`autarchia`, ossia dell'autosufficienza, che però ebbe dei costi molto alti:
- La rivalutazione della lira avvantaggiò le grandi imprese ma ridusse il potere d'acquisto del ceto medio-basso
- La battaglia del grano ebbe successo a scapito dell'allevamento e delle colture specializzate rivolte all'esportazione
- L'Italia era ancora un Paese povero di materie prime e questo portò ad un ulteriore indebolimento del sistema produttivo

Nel `1927` venne introdotta la `Carta del lavoro` che stabiliva l'obbligo per tutti i settori di organizzarsi in corporazioni composte da lavoratori e padroni e soggette ad un apposito ministero. Questa ideologia fu chiamata `corporativismo`, che inoltre prevedeva l'impossibilità di azioni sindacali da parte di socialisti, comunisti e cattolici. Questo però non funzionò mai e portò vantaggi solamente agli imprenditori che potevano tenere basso il costo del lavoro e influenzare le decisioni politiche.

Per fronteggiare gli effetti della `crisi economica del 1929` lo Stato intervenne sempre più massicciamente durante gli Anni Trenta, creando l'`Istituto Mobiliare Italiano` (IMI) per sostenere le industrie in difficoltà e l'`Istituto per la Ricostruzione Industriale` (IRI) che divenne azionista di maggioranza di alcune banche e prese il controllo di alcune grandi aziende italiane.\
Queste misure di risanamento dovevano essere provvisorie in attesa di privatizzare nuovamente le imprese, ma in realtà divenne un ente permanente dal 1937. Iniziò allora la moltiplicazione degli enti pubblici tuttora esistenti caratterizzati da una gestione pesantemente burocratica con scarsa efficienza, ma molto rilevante per quanto riguarda la forza economica e politica.

Il regime fascista era stato caratterizzato sin dagli inizi da una forte componente nazionalista, presentandosi Mussolini come il condottiero (*duce*) che avrebbe risollevato l'Italia dalle penalizzazioni subite dopo la fine della prima guerra mondiale.\
Ciò nonostante i proclami nazionalisti rimasero sempre molto vaghi, preferendo Mussolini la tradizionale amicizia con Francia e Inghilterra. Ma questo cambiò nel `1934` con la decisione di conquistare l'`Etiopia`, volendo così espandere le colonie italiane e offrire una meta per l'emigrazione italiana per quindi risollevare la situazione economica.

Senza una dichiarazione di guerra il `3 ottobre 1935` l'esercito italiano invase l'Etiopia. Il re etiope fu costretto alla fuga ma scatenò una guerriglia che non fu mai definitivamente soppressa. Qualche giorno dopo la `Società delle Nazioni` sanzionò l'Italia in quanto aveva invaso un altro Paese membro, anche se queste sanzioni non indebolirono la capacità bellica italiana perché non proibivano la vendita delle materie prime, ma solo delle armi. Questo però permise a Mussolini di fare la vittima affermando che le grandi potenze stavano proibendo all'Italia di avere il suo "posto al sole". Come conseguenza il consenso della popolazione aumentò e fu probabilmente questo il periodo in cui Mussolini e il fascismo godettero del maggior consenso.

Il `9 maggio 1936` Mussolini annunciò la fondazione dell'`Impero dell'Africa Orientale Italiana` (AOI), offrendo a Vittorio Emanuele III la corona di imperatore d'Etiopia.\
Se dal punto di vista economico l'Etiopia era un Paese povero, da un punto di vista politico la conquista fu un successo in quanto nel 1936 le sanzioni vennero ritirate e l'impero venne riconosciuto ufficialmente, dimostrazione dell'impotenza della Società delle Nazioni nel risolvere le controversie.

La guerra d'Etiopia avvicinò Mussolini a Hitler che aveva supportato l'iniziativa di conquista italiana.\
Nell'ottobre `1936` venne firmato il patto di amicizia detto `Asse Roma-Berlino`, con il quale Mussolini sperava di ottenere dalle altre potenze europee dei vantaggi in campo coloniale. Ma se Mussolini sperava di usare Hitler per il suo tornaconto, in realtà poi si rivelò tutto l'opposto fu infatti Mussolini a dover stare sotto al comando di Hitler.\
L'Italia in questo periodo introdusse le `leggi razziali contro gli Ebrei`<sup id="fn-ref-4">[4](#fn-4)</sup>, già presenti in Germania. Questo fatto comportò l'inizio della crisi del regime che sarà ultimata con la [seconda guerra mondiale][seconda-guerra-mondiale].

## L'Italia antifascista

---

### Note a piè di pagina

<a id="fn-1">`1`</a>\
Non c'è in realtà una certezza sul significato della sigla OVRA, sempre se è una sigla, infatti una delle versioni afferma che fu Benito Mussolini a derivare questo nome dalla parola piovra, per indicare una Polizia tentacolare che doveva tenere sotto controllo tutto il paese. Mussolini era convinto che il nome misterioso di OVRA «avrebbe destato curiosità, timore, senso di inafferrabile sorveglianza e d'onnipotenza».
[↩](#fn-ref-1)

<a id="fn-2">`2`</a>\
Nonostante in molti fossero a favore di una stabilizzazione della moneta la quota fissata da Mussolini era più alta di quella proposta dallo stesso ministro delle Finanze, 100-110 lire, o quella proposta per esempio dalla FIAT, 120 lire, con il timore che una lira più forte avrebbe potuto danneggiare le esportazioni.
[↩](#fn-ref-2)

<a id="fn-3">`3`</a>\
Questa campagna propagandistica aveva come obiettivo lo scoraggiare il popolo ad acquistare grano prodotto all'estero. Mussolini la organizzò con degli eventi in cui lui personalmente trebbiava il grano che sarebbe servito a produrre il pane necessario ai contadini, e come lui stesso affermò, che non sarebbe mai mancato e che se anche lo fosse stato il popolo italiano non si sarebbe mai «piegato a sollecitare un aiuto qualsiasi dalle cosiddette grandi demoplutocrazie». Venne inoltre introdotto il "Concorso Nazionale per la Vittoria del Grano" per favorire l'aumento di territori coltivati a grano e la modernizzazione della coltivazione.
[↩](#fn-ref-3)

<a id="fn-4">`4`</a>\
Queste leggi vennero annunciare per la prima volta a Trieste nel 1938 e Mussolini stesso affermava che «coloro i quali fanno credere che noi abbiamo obbedito a indicazioni o peggio a suggestioni sono dei poveri deficienti», frase volta a negare una qualsiasi subordinazione da parte della Germania.
[↩](#fn-ref-4)

[eta-giolittiana]: Eta-giolittiana-e-Belle-epoque.md
[prima-guerra-mondiale]: La-prima-guerra-mondiale.md
[rivoluzione-russa-ottobre-1917]: La-rivoluzione-russa.md#ottobre-1917
[seconda-guerra-mondiale]: La-seconda-guerra-mondiale.md

[gabriele-d-annunzio]: https://github.com/alex-sandri/riassunti-italiano/blob/main/Gabriele-D-Annunzio.md

[riforma-scuola-gentile]: https://it.wikipedia.org/wiki/Riforma_Gentile
